{
  "title": "Starptautiskais laikmetīgās dejas festivāls “Laiks dejot” notiks no 2018. gada 2. līdz 6. jūnijam",
  "body": [
    {
      "p": "Šogad aprit 20 gadi, kopš festivāls “Laiks dejot” 1998. gadā aizsākās kā Latvijas horeogrāfu laikmetīgās dejas izrāžu vakari. Gadu gaitā tas attīstījies par starptautisku festivālu un centrālo Latvijas laikmetīgās dejas notikumu. Šogad “Laiks dejot” īpašs uzsvars tiek likts uz vietējo horeogrāfu darbiem. Latvijas laikmetīgās dejas izrāžu platforma ļauj iepazīt šeit tapušo laikmetīgās dejas izrāžu daudzveidību. Līdzās Latvijas platformas izrādēm festivālā “Laiks dejot” skatāmas četras laikmetīgās dejas viesizrādes no Lietuvas, Igaunijas un Somijas – valstīm, kas tāpat kā Latvija šogad svin savu simtgadi. Festivāla programmu papildina ārvalstu pasniedzēju meistarklases dalībniekiem ar priekšzināšanām un improvizācijas džemsesija."
    },
    {
      "p": "Ikgadējā starptautiskajā festivālā “Laiks dejot” viesojušies dalībnieki no gandrīz trīsdesmit valstīm. Viņu vidū tādi ievērojami mākslinieki kā kompānija Tere O’Connor Dance un Anna Liva Janga (ASV), Ko Murobuši (Japāna), Frančesko Skaveta un Haugen Productions (Norvēgija), Martins Šiks (Šveice), Benno Vorhams (Zviedrija/Nīderlande), Abdala Omari (Sīrija/Beļģija), Aleksandrs Pepeļajevs, Tatjana Gordejeva, dejas teātris Iguana (Krievija), Hilels Kogans, Josi Bergs, Odeds Grafs (Izraēla), Editta Braun Company, Oļegs Suļimenko (Austrija), Helēna Katala (Francija) un Kozmins Manolesku (Rumānija)."
    }
  ]
}